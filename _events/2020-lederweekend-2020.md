---
title: AFLYST - Lederweekend 2020
date_year: '2020'
date_start: '2020-03-13T17:30:00'
date_end: '2020-03-15T13:00:00'
signup_link: 'https://medlem.dds.dk/event/id/18974/register'
---
### Hvad er lederweekenden?

Der er sket en del i ledergruppen på det seneste, så det er nok på sin plads lige at genopfriske hvad lederweekenden går ud på. På lederweekenden mødes hele ledergruppen i 1. Søborg gruppe (dvs. lederne for familiespejdere, mikro-, mini- og juniorflok, troppen, og klanerne) og fokuserer lidt mere intenst på hvad der foregår i gruppen.

Typisk har vi et tema vi behandler i dybden, men samtidig også tid til at fokusere ind på hvad der foregår i de forskellige aldersgrupper, så man kan samle op på alt det, der ikke er tid til i hverdagen.

Lederweekenden er et af de få arrangementer vi forventer alle ledere detager i. Datoen fastlægges næsten et år i forvejen af netop denne grund :-)

### Hvad sker der på lederweekenden i år?

Vi har lige haft et forholdsvis hårdt år, fordi 2019 var gruppens 100 års jubilæum. Det blev der lagt en masse kræfter i. Og i samme ombæring ofrede vi måske lidt af det overskud vi normalt har i afdelingerne. Derfor vil vi på årets lederweekend kigge indad, se om vi kan finde lidt ro i spejderarbejdet igen, og fokusere på det gode ugentlige arbejde. Hvad har vi egentlig lyst til? Hvordan får vi overskuddet tilbage?

I den ombæring får vi besøg af Christian Ditlefsen, der blandt andet holder Ledelse i Praksis, og Atanasio Vidal Andersen, der har holdt mange PLan-kurser i korpset, og som i arbejdslivet bruger spejderarbejdet i teambuilding aktiviteter. De er her for at facilitere weekenden, bidrage med et udefrakommende perspektiv, og hjælpe os med at sætte vores eget forhold til gruppen i fokus. Efter weekenden skulle vi gerne stå stærkere og mere afklaret, og derfor have nemmere ved at fungere godt som afdelinger, få gode rutiner etableret, og få lavet en masse godt spejderarbejde.

### Hvornår skal vi være der? Hvor er det egentlig henne?

Årets lederweekend afholdes på Stavnsbolejren. Aftal gerne i afdelingerne at køre sammen derud, og skriv i Facebook-gruppen "1. Søborg Gruppe - ledergruppen", hvis I har flere pladser eller mangler en plads. Ellers er det lige akkurat til at komme derud med tog fra Buddinge Station og så en bus.

Vi starter fredag aften kl. 18:00. Man behøver ikke engang at spise hjemmefra, for det ordner vi i løbet af aftenen. Fredag aften ryster vi os sammen og kommer i gang.

Lørdag har vi program hele dagen fra kl. 09:00 og indtil kl 18:00. Programmet bliver i høj grad udendørs, så sørg for at have varmt nok tøj med. Kl. 18:00 starter årets lederjulegave, nemlig et cocktailkursus (med mulighed for at lave alkoholfrie cocktails). Derefter aftensmad og hygge-fest.

Søndag holder vi fast i den årelange tradition med blot at rydde op og tage hjem.

##### Begrænset deltagelse

Vi har tidligere år haft nogle deltagere, der ikke har deltaget hele weekenden, primært fordi de har familier, der skal passes derhjemme. Det er selvfølgelig noget vi skal kunne tilpasse os. Det fungerer altid bedst hvis man er der hele weekenden, men der skal være plads til at være fleksible. Vores forslag er at man deltager fredag aften, tager hjem og sover, og kommer igen lørdag morgen. Lørdag kan det godt give mening at tage hjem inden cocktailkurset, hvis man har familie der trækker -- og søndag kan man af samme grund godt tillade sig at udeblive. I år kommer det til at virke bedst hvis man er der både fredag og lørdag, og det håber vi at I kan få til at passe :-)

##### Tag børn med?

Sidste år havde vi stor succes med at have børn med på lederweekenden, hvis det er sådan det kan fungere at man kommer med på weekenden. Det vil vi gerne gøre igen i år. Det er dog vigtigt at det er børn der kan passe sig selv (eller underholde sig selv med en iPad eller lignende), da vi ledere kommer til at være væk fra hytten i noget af tiden. Der vil være voksne til stede, men de er der ikke for at holde styr på børn :-) (Madholdet kan f.eks. ringe efter børnenes forælder hvis der sker noget uforudset, og så er man som forælder alligevel ret tæt på.) Der sker ikke noget på weekenden der ikke er børnevenligt, men skriv gerne til os på gl@soeborggruppe.dk hvis I vil tage jeres børn med, så vi lige kan sikre os at vi kan have plads til det.

### Pakkeliste

Vi laver ikke nogen egentlig pakkeliste til turen, men her er noget relevant info: Vi sover indendørs på madrasser, men medbring lagen og sovepose (eller dyne, hvis man er et luksusdyr). Vi spiser de fleste måltider indendørs, men medbring gerne et sæt spisegrej til om lørdagen, hvor vi måske vil være udenfor. Der er mulighed for at tage bad, så det vil vi opfordre jer til at udnytte ;-) Husk udendørstøj, som I kan gå rundt i området i -- altså f.eks. sko der gerne må blive lidt mudrede, og tøj der kan holde til eventuel regn.
